Inici de l'escena Joan-205
pàgina 48

Acte Quart

Unes hores després de l'acte anterior. Cap al vespre.
(A l'escena, la Gisela, la Mar i en Joan, preocupats. En Joan passeja amunt i avall. Les dones estan assegudes. Petita pausa.)

Gisela: Quina situació, Déu meu! Quina situació!
Mar: Ens han ben fumut!
Joan: Posem les coses al seu lloc! Si la vostra mare m'hagués fet cas, no s'hauria arribat en aquest extrem.
Gisela: La mami és la mami! No té solució! Però en Pompeu també ens ha sortit del morro fort.
Mar: Qui ho havia de dir!
Joan: Jo! Jo us ho deia! Però els meus avisos no han servit de res.
Mar: Per uns minuts! Si el tipus vestit de verd s'hagués presentat uns minuts més tard, ja no tindríem aquest maldecap.
Joan: Però el tenim! I hem d'evitar que la cosa s'agreugi.
Gisela: Més encara?
(Truquen a la porta. Sobresalt de tots tres.)
Gisela: Ha tornat!
Mar: Vols dir? La mami sempre obre amb clau!
Gisela: Menys quan se la deixa!
(Va cap al fons, on coincideix amb la Justa, que ha entrat per la segona esquerra.)
Justa: On vas, Gisela?
Gisela: A obrir, és clar.
Justa: Ep! En aquesta casa ningú no usurpa les meves funcions! Cadascú al lloc que li pertoca!
(Fa mutis pel fons, deixant la Gisela bocabadada.)

Mar: Ens mana! Ens mana massa!
Gisela: I qui li posa el cascavell al gat?
(Pel fons, entra l'Emma, seguida de la Justa.)
Emma: Hola, família! Com va tot?
Mar: Ho veus? No era la mami!
Emma: Que no és a casa? Llàstima: Us porto una bona noticia.
Justa: En bona hora! A veure si els treus l'ensopiment.
Emma: Què us passa? Feu cara de pomes agres.
Gisela: La noticia, Emma.
Emma: En Papitu i jo hem fet les paus. Ja no ens divorciem.
Mar: Doncs quin negoci que ha fet, en Papitu!
Emma: Què vols dir, poca-solta?
Mar: El que jo sé, baboia.
Gisela: Si us plau, no discutiu, que no és el moment.
Emma: Pura enveja. En Papitu és més maco i parla millor que en Canut! Per cert, ja te'l pots confitar!
Mar: He! Ja veurem quant et durarà el bis, quan el teu fresc s'assabenti del batibull que tenim!
Gisela: Prou, noies, prou!
Emma: Quin batibull?
Joan: Emma! Que no t'ha estranyat, trobar aquell personatge a la porta?
Emma: No sé de què em parles.
Joan: Sí, dona! L'home verd!
Emma: Poca gresca! No he vist cap marcià
Justa: Filla! Si es veu d'una hora lluny!
Emma: A la porta no hi ha ningú!
Justa: S'ha volatilitzat!
(La Justa fa mutis, ràpidament, pel fons.)
Gisela: Això sí, que seria una bona noticia.
Mar: Ens donaria més temps.
Emma: No sé de què va, noies! Sou molt complicades.

(La Justa entra pel fons.)
Justa: Se n'ha anat! Es deu haver cansat d'esperar.
Joan: O no! El seu objectiu és la Tina. La deu estar seguint.
Gisela: La mare!
Emma: Què passa, aquí? Expliqueu-vos d'una vegada!
Gisela: És molt senzill, Emma. En Pompeu ha sabut que la mare està en números vermells. Li ha retret que s'ha casat amb ell pels diners i s'han barallat!
Emma: Ui! Si, que es gros! I on són, ara?
Mar: En Pompeu, allà dins. (Per la segona dreta.) Fent les maletes. I la mami, a prendre la fresca.
Gisela: I semblaven enamorats.
Justa: Aquesta casa és una olla de grills! Em quedo sense feina!
(Inicia el mutis cap a la segona esquerra.)
Justa: Començaré a donar veus.
(Fa mutis.)

Emma: Què dirà, en Papitu, quan ho sàpiga?
Mar: Val més que callis, de moment.
Gisela: Hem d'esperar els esdeveniments. Potser s'ho repensaran.
Joan: I si no baixen del burro? No! No ens podem estar amb els braços plegats. Pel bé de les finances d'aquesta casa, estem obligats a intervenir-hi i aconseguir un armistici conjugal.
Mar: En Canut! En Canut pot ser un bon aliat.
Gisela: Aquest? Però si no es mulla per res! En Pompeu ha dit: Anem! I el nin, sense dir ni piu!, ha començat a plegar veles.
Emma: En Canut és aquí?
Gisela: Provisionalment. Està sota les ordres del seu papà, i quan el cap de família aixequi el campament, el seguirà.
Emma: Hi parlaré!
(Inicia el mutis cap a la porta dreta.)
Mar: (Ràpidament, barra el pas a l'Emma.) No ho enredis més! Amb en Papitu, ja en tens prou!
Emma: Deixa'm! Li he de comunicar el retrobament!
(Forceja amb la Mar.)
Gisela: (Intervenint.) Atura't, bufona, atura't!
(Aparta l'Emma. En Joan corre a ajudar la Gisela. I agafa l'Emma per l'altre braç.)
Joan: Tu et quedes quieteta!
Emma: Què feu?
Joan: Fora de circulació, Gisela!
(En Joan i la Gisela s'emporten l'Emma, i tots tres fan mutis per la porta esquerra.)

Final de l'escena Joan-205
Inici de l'escena Joan-102
pàgina 7

Acte Segon

Justa: (Dins.) Ja vaig a obrir! Ja hi corro! Ja obro!
(Per la segona esquerra, entra la minyona, la Justa, tot posant-se un davantal immaculat. Remugant, va cap a la porta del fons.)
Justa: Quina llesca! Sempre truquen quan estic més enfeinada!
(Fa mutis pel fons. Poc després, torna a entrar precedint en Joan, jove correcte, que du una cartera a la mà.)
Justa: Passi, senyor Argiler, Vostè es com de casa.
Joan: Hi és, la senyoreta Gisela?
Justa: Crec que sí. Fa un moment, hi era. Si no ha sortit, que em sembla que no, perquè m'ho hauria dit, ja que sempre que surt m'ho diu, és a la mansió. Segui, segui, que ho miraré.
Joan: Gràcies, Justa. (Seu.)
Justa: De res. És la meva obligació. Per això em paguen.
Joan: És lògic!
Justa: I no és per dir-ho, però tinc una bona remuneració... i que duri!
Joan: Esperem que sigui així... pel bé de tothom.
Justa: Què vol dir?... Ui, quina cara que fa! Què passa alguna cosa, senyor Argiler?
Joan: No res, no res...
Justa: Doncs no m'ho acabo de creure, sap? Altres vegades l'he vist més optimista. No deuen pas haver baixat les accions de la senyora Pont? Si s'abaixen, digui-m'ho, senyor Argiler, que jo en tinc dues i no voldria perdre diners. Me les vendria immediatament.
Joan: Per les accions no s'ha de preocupar. Van a l'alça!
Justa: La senyora me les va regalar fa un any, sap? Estava molt contenta perquè havia fet bingo i deia que jo li havia donat sort aquell dia. Resulta que vaig deixar l'aspiradora mal aparcada, i ella va ensopegar-hi abans de sortir de casa. Va fer un bon bingo. I no s'ha repetit més. I això que hi ha ensopegat diverses vegades, expressament. Però es veu que, expressament, no val. No funciona, la sort.
Joan: La Gisela...
Justa: Ara mateix, sí, senyor! Deu ser al despatx... Fa dies que sempre és al despatx... No sé què li ha agafat... Fa pràctiques amb l'ordinador... Es veu que vol aprendre alguna cosa. Això de l'ordinador és molt complicat... però la Gisela és una persona molt capacitada...
Joan: Ja ho sé! (S'aixeca.) Si és al despatx...
(Fa intenció d'anar a la porta esquerra.)
Justa: Si us plau! Ja hi vaig, jo! (El fa seure.) Segui, segui, que l'aviso de seguida... Això, sí hi és, que no se sap mai... (En Joan s'aixeca.) Ja hi vaig, ja! Caram! Sí que és impacient!
(Fa mutis per la porta esquerra.)
Joan: Cony de dona!
(Seu. Obre la cartera i comprova si hi porta uns documents. Per la porta esquerra, torna a entrar la Justa.)
Justa: Hi era! Sortirà ara mateix. Quan li he dit que era vostè s'ha posat molt contenta... i és que vostè li cau bé. Jo penso que més que bé! Sospito que entre vostès dos hi ha una certa afinitat...
(Per la porta esquerra, entra la Gisela.)
Gisela: Justa...
Justa: Sí, ja ho sé. Jo no he de ser aquí... he de ser allà...
(Assenyala la segona esquerra. Inicia el mutis. S'atura.)
Justa: No vols pas res, Gisela?
Gisela: Que ens deixis sols. Justa! Si no tens res a dir.
Justa:  Jo, ni piu
Gisela: Molt bé! Doncs, què hi fas, aquí, plantada?
Justa: Ja sóc fora!
(Fa mutis, a corre-cuita.)

Gisela: Uf!
Joan: La Justa ha nascut per ser locutora de ràdio.
Gisela: De ràdio cotorra!
(Tots dos riuen.)
Gisela: Bé, Joan... Què et porta per aquí?
Joan: L'extracte dels vostres comptes corrents.
Gisela: Males notícies?
Joan: Desastroses! En una setmana, les factures s'han multiplicat d'una manera alarmant! Que no has posat la teva mare al corrent de la situació?
Gisela: El mateix dia que vares donar-me el toc d'avís.
Joan: Doncs què no ho ha entès? Ara fa més despeses que mai!
Gisela: Es per dissimular, saps?
Joan: O sigui que, en lloc d'estalviar, malgasta! Aneu caient en picat, Gisela.
Gisela: Ja ho sé! Però la mare espera trobar un paracaigudes.
Joan: Ha de ser un bon paracaigudes!
Gisela: Per si de cas, jo m'estic preparant intensament. He desat els disquets amb jocs de l'ordinador i faig pràctiques amb els comercials.
Joan: No t'hi veig, de secretària.
Gisela: De fet, pensava buscar-me una plaça de relacions públiques. M'han educat per lluir en societat. Sé una mica de tot, però no domino cap especialitat a fons.
Joan: Relacions públiques... Sí, potser seria la col·locació adequada. I, entre les vostres amistats, no et serà difícil, trobar una recomanació.
Gisela: No saps la il·lusió que em fa, treballar! Guanyar-me la vida. Però encara no domino prou l'ordinador.
Joan: Només és qüestió de pràctica.
Gisela: Ja ho dius, tu! Però m'ho he de fer sola. Sense ningú que m'orienti...
Joan: Si vols...?
Gisela: Podries...?
Joan: Podria. I amb molt de gust.
Gisela: Que ets maco, Joan!
(Entusiasmada, li fa un petó a la galta.)
Joan: Caram, quin incentiu!
Gisela: Ja ho veus! Pago per endavant. Precisament ara se m'ha quedat penjada la pantalla, i no sé quina tecla activar.
Joan: A veure quin problema hi ha...
(Va cap a la porta esquerra.)
Gisela: No saps com m'alegra tenir-te de mestre!
(Fa mutis per la porta esquerra)
Joan: I a mi! Poder ser-te útil i estar a prop teu.
(Fa mutis.)

Final de l'escena Joan-102